#### URL: https://lmt.mstatic.lv/lmt/files/bgk_talvadibas_pilotu_apmacibas.pdf

# Bezpilota gaisa kuģu tālvadības pilotu apmācību 
APRAKSTS UN NOTEIKUMI 
 
 
## Pakalpojums 
 - LMT izstrādāts pakalpojums “Bezpilota gaisa kuģu tālvadības pilotu apmācības”, kura ietvaros LMT nodrošina Pasūtītājam kā FIZISKAI personai iespēju attālināti iegādāties un apgūt sev interesējošās Apmācības.  
 
## Apmācības 

 - Bezpilota gaisa kuģu, turpmāk – BGK, tālvadības pilotu apmācības fiziskām personām, turpmāk – Apmācības, ir pieejamas interaktīvajā, tiešsaistes un klātienes formā. Apmācību iegādes, pasniegšanas un apguves kārtību reglamentē šis Apmācību apraksts ar noteikumiem, turpmāk – Apraksts. 

 - Apmācības sastāv no vairākiem Apmācību kursiem - tēmām, kas iekļauj kā teorētisko, tā arī praktisko zināšanu apguvi. Apmācību satura apraksts ir pieejams Pakalpojuma vietnē – droni.lmt.lv  
 
## Apmācību organizēšana 

 - Apmācības nodrošina Pieaugušo neformālās izglītības iestāde “LMT Mācību centrs”  (reģistrācijas Nr. 3380802292), kas ir “Latvijas Mobilais Telefons” SIA 
(reģistrācijas Nr. 50003050931; juridiskā adrese - Ropažu iela 6, Rīga, LV1039, Latvija; e-pasts: info@lmt.lv; tālr. 80768076) reģistrēta struktūrvienība, turpmāk - LMT.  

 - Apmācības LMT organizē kvalificētu Instruktoru vadībā latviešu valodā, kuriem ir atbilstošas teorētiskās un praktiskās zināšanas BGK pilotēšanā. Atsevišķos gadījumos Pasūtītājs un LMT var vienoties par citu Apmācību valodu.  

 - Interaktīvo un tiešsaistes Apmācību kursu pasniegšanai LMT izmanto trešo personu izstrādātus / pielāgotus interaktīvos apmācību pasniegšanas risinājumus un saziņas platformas, uz ko LMT ir visas nepieciešamās tiesības un atļaujas (licences). 

 - LMT e-veikala darbību un Apmācību piekļūšanas rekvizītu un izmantošanas tiesību, turpmāk – Apmācību piekļuves, iegādes iespēju nodrošina LMT Retail & Logistics SIA (reģistrācijas Nr. 40103148504; juridiskā adrese - Ropažu iela 6, Rīga, LV-1039, Latvija; e-pasts: retail@lmt.lv; tālr. 67773888). 
 
## Pasūtītājs  

 - Fiziska persona, kas apgūst Apmācības (saukta arī par Apmācāmo personu). Praktisko Apmācību kursa gadījumā personai ir jābūt pilngadīgai un rīcībspējīgai. 
 
## Apmācību maksa 

 - Apmācību maksas apmērs ir fiksēts LMT e-veikalā vai LMT vietnē droni.lmt.lv, vai atsevišķos individuālo Apmācību gadījumos tiek noteikts Pasūtītajam un LMT savstarpēji vienojoties. 
 
## Apmācību iegādes kārtība 

 - Lai iegādātos Apmācības, Pasūtītājam ir jāveic izvēlētā Apmācību kursa iegāde LMT e-veikala vietnē www.lmt.lv vai jāpiesakās Apmācību kursam vietnē droni.lmt.lv. Pēc pirkuma izdarīšanas vai pieteikuma iesniegšanas LMT pārstāvji sazinās ar Pasūtītāju telefoniski iespējami īsā laikā, lai pabeigtu Apmācību iegādes procesu (ja Apmācību iegāde nav noformēta LMT eveikalā) un/vai vienotos par Apmācību kursu norises datumu, laiku un vietu.  

 - LMT e-veikala darbību reglamentē LMT e-veikala noteikumi, kas pieejami LMT e-veikala vietnē www.lmt.lv. Pasūtītājam pirms pirkuma izdarīšanas LMT eveikalā ir pienākums iepazīties ar LMT e-veikala noteikumiem un šo Aprakstu, apstiprināt to ar atzīmi pie Apmācību iegādes formas aizpildīšanas.  LMT eveikals nesniedz Apmācības, bet gan nodrošina Apmācību iegādes iespēju – iespēju iegādāties Apmācību piekļuvi. 

 - Apmācību kursi tiek piedāvāti tikai par vienreizēju samaksu (bez regulāro maksājumu rakstura). Informācija par Pasūtītāja maksājuma karti LMT eveikalā netiek saglabāta. 

 - Apmācību kursu iegādes rezultātā Pasūtītājs iegūst Apmācību piekļuvi (t.sk. saņem savā e-pastā Apmācību piekļuves rekvizītus), kas Pasūtītājam dod tiesības reģistrēties un piedalīties tiešsaistes vai klātienes Apmācību kursos vai piekļūt Interaktīvā apmācību kursa saturam.  

 - Ja Pasūtītājs iegādājas Interaktīvo apmācību kursu, LMT pēc Apmācību maksas apmaksas nosūta uz Pasūtītāja pieteikumā norādīto e-pasta adresi šādus Apmācību piekļuves rekvizītus – lietotāja numuru, paroli un saiti 
Apmācību kursa attālinātai apguvei. Tiešsaistes un praktisko Apmācību gadījumā par Apmācību piekļuves rekvizītiem tiek uzskatīts LMT e-pastā nosūtīts apstiprinājums par Apmācību iegādi (var saturēt kodu vai citu unikālu informāciju), kā arī tiešsaistes Apmācību gadījumā arī piekļuves saite Apmācību attālinātai apguvei. Pasūtītājs nav tiesīgs savus Apmācību piekļuves rekvizītus publiskot vai nodot citai personai. Klikšķinot uz saņemtās saites, Pasūtītājs var piekļūt Apmācību saturam.  

 - Apmācību piekļuvi Interaktīvo apmācību gadījumā Pasūtītājs var izmantot (aktivizēt) līdz 2023.gada 2.jūnijam. Interaktīvo apmācību platforma ar tajā esošo interaktīvo Apmācību saturu Pasūtītājam ir pieejama 1 (vienu) mēnesi no Apmācību piekļuves aktivizēšanas ar Pasūtītājam nosūtītajiem Apmācību piekļuves rekvizītiem. Citiem Apmācību kursiem Apmācību piekļuves derīguma termiņš nav ierobežots, kamēr vien LMT nodrošina šādu Apmācību norisi. 

 - Maksājuma attaisnojuma dokuments, kas Pasūtītājam tiek nosūtīts uz e-pastu par LMT e-veikalā veiktā Apmācību iegādes darījuma noslēgšanu, ir LMT Retail & Logistics sagatavota pavadzīme.   

 - Pasūtītājs nodrošina Apmācību attālinātai apguvei nepieciešamo datortehniku un atbilstoša ātruma interneta pieslēgumu. 

 - Iegādājoties Apmācības, LMT e-veikala formā Pasūtītājs ievada šādu informāciju par sevi kā Apmācāmo personu: vārdu, uzvārdu, telefona numuru 
un e-pasta adresi. LMT e-veikala pieteikuma formā norādītā Pasūtītāja e-pasta adrese tiks izmantota rēķinu un citu ar Pakalpojuma sniegšanu saistītu LMT paziņojumu, kā arī apliecinājuma par Apmācību apguvi nosūtīšanai. 
 
## Reģistrēšanās Apmācībām 

 - Pēc Apmācību kursa iegādes LMT e-veikalā vai pēc pieteikuma iesniegšanas vietnē droni.lmt.lv LMT pārstāvji sazinās ar Pasūtītāju telefoniski iespējami īsā laikā, lai vienotos par Apmācību kursu norises datumu, laiku un vietu, tādejādi reģistrējot Pasūtītāju Apmācībām.  

 - Reģistrēšanās Interaktīvajam apmācību kursam nav nepieciešams un kurss ir pieejams interneta vidē 24/7 režīmā.  
 
## Apmācību norises vieta un ilgums 
▪	Teorijas kursam - tiešsaistē (Zoom platformā) vai klātienē Ropažu ielā 6 vai 
Ģertrūdes ielā 12, Rīgā, vai citā Pasūtītāja un LMT saskaņotā norises vietā. 
▪	Praktiskajam kursam - klātienē Baložos, Ķekavas nov., vai citā Pasūtītāja un LMT saskaņotā norises vietā. Par konkrētas vietas koordinātēm LMT informē Pasūtītāju pirms Apmācību sākuma. Ierodoties uz praktiskajām Apmācībām, Pasūtītājam ir jāparakstās uz drošības instruktāžas veidlapas un jāapliecina sava atbilstība tajā ietvertajā prasībām. 
▪	Interaktīvajam kursam - interneta vidē, izmantojot vietnes adresi/vienoto resursu vietrādi (saiti, URL), kas tiks nosūtīts uz Pasūtītāja pieteikumā norādīto e-pasta adresi. 
▪	Informācijas par Apmācību kursu norises ilgumu ir pieejama vietnē droni.lmt.lv 
 
## Izmaiņu veikšana un Apmācību atcelšana 
▪	Ja Pasūtītājs brīdina LMT par neierašanos uz klātienes vai tiešsaistes Apmācībām ne mazāk kā 48 stundas pirms Apmācību norises sākuma un nevienojas ar LMT par Apmācību laika un datuma pārcelšanu, LMT atmaksā Pasūtītājam 50% no Pasūtītāja samaksātās Apmācību maksas, pārējo summu ieturot kā izmaksas par sagatavotajiem mācību materiāliem, Apmācībām rezervētajām telpām, instruktora laiku un citiem organizatoriskajiem izdevumiem. Ja Pasūtītājs nebrīdina LMT par neierašanos uz klātienes vai tiešsaistes apmācībām vai brīdina LMT mazāk kā 48 stundas pirms Apmācību norises sākuma un nav ieradies uz šīm Apmācībām, LMT neatmaksā Pasūtītājam samaksāto Apmācību maksu. Atmaksas veikšanu šādā gadījumā var pieprasīt tikai tas Pasūtītājs, kurš ir veicis faktisko maksājumu par Pakalpojumu. Apmācību maksa netiek atmaksāta ārkārtas apstākļu gadījumā valstī. LMT turpina Apmācību organizēšanu pēc attiecīgā ārkārtas stāvokļa beigām. 
▪	Ja Pasūtītājs nevar ierasties uz klātienes vai tiešsaistes Apmācībām objektīvu iemeslu dēļ un tas ir rakstiski pamatots, piemēram, ar ārsta izziņu, Pasūtītājs ir tiesīgs līdz Apmācību sākumam lūgt LMT pārcelt plānoto klātienes vai tiešsaistes Apmācību laiku, nezaudējot Pasūtītāja samaksāto Apmācību maksu. LMT izvērtē Apmācību pārcelšanas iespēju, vadoties no faktiskajiem apstākļiem, Apmācību plāna un Pasūtītāja sniegtā pamatojuma. 
▪	Ja Pasūtītājs vēlas mainīt iepriekš izvēlēto Apmācību kursu vai apmeklēt to citā norises vietā, datumā un laikā, nekā sākotnēji reģistrēts, Pasūtītājs ar šādu jautājumu var vērsties pie LMT, kas katru šādu gadījumu izvērtē individuāli, taču negarantē izmaiņu iespējamību. Apmācību maksa šādā gadījumā atmaksāta Pasūtītājam netiek. 
▪	LMT ir tiesīgs vienpusēji mainīt klāties vai tiešsaistes Apmācību norises vietu, laiku vai datumu, paziņojot par to Pasūtītājam ne vēlāk kā 24 stundas pirms Apmācību norises sākuma, norādot šādu izmaiņu pamatojošu iemeslu. Ja LMT pārceļ klātienes vai tiešsaistes Apmācību vietu, datumu vai laiku, LMT par to informē Pasūtītāju iespējami savlaicīgi (telefoniski vai e-pastā), piedāvājot iespēju apmeklēt šādu pašu klātienes vai tiešsaistes Apmācību kursu citā LMT piedāvātajā vietā, datumā vai laikā. Pasūtītājs var atteikties no LMT rosinātā klātienes vai tiešsaistes Apmācību apmeklējuma citā vietā, datumā vai laikā, saņemot atpakaļ iemaksāto Apmācību maksu. 
▪	Pasūtītāja nomaiņa uz citu Apmācāmo personu Pakalpojuma ietvaros nav iespējama. Izņēmums attiecas vienīgi uz gadījumiem, kad Pakalpojuma sniegšanas laikā ir mainījusies Pasūtītāja identitāte (vārds, uzvārds) personu apliecinošajos dokumentos. 
 
## Apmācību norises kārtība 
▪	Apmācību norisi LMT organizē un Apmācāmo personu grupas komplektē šādā kārtībā:  
-	Teorētisko Apmācību grupas maksimālais dalībnieku skaits neatkarīgi no apmeklējuma formas – 8 dalībnieki, grupas minimālais skaits – 4 dalībnieki; 
-	Grupas, kas tiek vadītas krievu vai angļu valodā netiek apvienotas ar grupām, kas tiek vadītas latviešu valodu;  
-	Par praktisko Apmācību grupām un to lielumu Pasūtītājs un LMT vienojas individuāli. 
▪	Praktiskajam Apmācību kursam nepieciešamo BGK un tā aprīkojumu nodrošina LMT. 
▪	Apmācību laikā Pasūtītājs ir tiesīgs uzdot Apmācību instruktoram ar Apmācību norisi un saturu saistītus jautājumus, uz kuriem savas kompetences ietvaros instruktors sniedz atbildes. 
▪	Pasūtītājs Apmācību laikā apņemas ievērot BGK pilotēšanas speciālos noteikumus , instruktora instrukcijas un norādījumus, civilās aizsardzības, ugunsdrošības, elektrodrošības un darba aizsardzības noteikumus, tostarp, nepieciešamās higiēnas vai epidemioloģiskās drošības prasības, ja tādas ir saistošas Apmācību norises vietā.  
▪	Pasūtītājam ir saistoši Apmācību vietai noteiktie iekšējās kārtības noteikumi, par kuru esamību LMT informē Pasūtītāju pirms Apmācību uzsākšanas. 
  
▪	LMT apņemas saskaņot BGK lidojumus ar Apmācības norises vietas īpašnieku (pārvaldītāju) un Valsts aģentūru “Civilās aviācijas aģentūra”, turpmāk - CAA, noformējot tam nepieciešamās atļaujas 
 
Pakalpojuma izpilde un rezultāts 
▪	Ar Apmācību piekļuves nosūtīšanu uz Pasūtītāja pieteikumā norādīto e-pasta adresi iegādātais Apmācību Pakalpojums ir uzskatāms par Pasūtītājam piegādātu. 
▪	Pakalpojuma izpildi (sniegšanu) apliecina: 
-	Tiešsaistes apmācību gadījumā - Pakalpojumu piekļuves aktivizēšana tiešsaistes (Zoom) platformā un Apmācību materiālu (ja tādi ir paredzēti konkrētajā kursā) un apliecinājuma par dalību Apmācībās nosūtīšana uz Pasūtītāja e-pasta adresi; 
-	Interaktīvā apmācību kursa gadījumā - Pakalpojumu piekļuves aktivizēšana Interaktīvā apmācību kursa vietnē; 
-	Klātienes Apmācību gadījuma - Pakalpojumu piekļuves uzrādīšana instruktoram pirms Apmācību sākuma, Apmācību materiālu (ja tādi ir paredzēti konkrētajā kursā) saņemšana un apliecinājuma par dalību Apmācībās nodošana Pasūtītājam. 
▪	Pēc Apmācību beigām Pasūtītājs uz savu pieteikumā norādīto e-pasta adresi saņem LMT Mācību centra izsniegtu apliecinājumu par dalību Apmācībās (pdf formā).  
 
## Jautājumu un pretenziju pieteikšana 
▪	Vispārīgu jautājumu gadījumā saistībā ar Pakalpojumu, Apmācībām un to saturu Pasūtītājs var sazināties, rakstot uz info@lmt.lv vai zvanot pa tālr. 80768076. 
▪	Tehniska rakstura jautājumu gadījumā Pasūtītājs var sazināties, rakstot uz macibucentrs@lmt.lv. 
▪	Pretenzijas saistībā ar Apmācību iegādes procesu, Apmācību kvalitāti vai nesaņemtu Pakalpojumu Pasūtītājs var pieteikt, rakstot uz info@lmt.lv vai zvanot pa tālr. 80768076. 
▪	LMT izskata saņemtās pretenzijas kārtībā kādu paredz LMT Pakalpojumu līguma noteikumi un gadījumā, ja atzīst tās par pamatotām, sazinās ar Pasūtītāju, lai vienotos par pieņemamāko risinājumu  Pasūtītāja pretenzijā minētos iebildumu novēršanai vai sniedz Pasūtītājam rakstisku atbildi pēc būtības saskaņā ar normatīvo aktu prasībām.  
 
## Atbildība un ierobežojumi 
▪	Apmācību laikā  Pasūtītājs uzņemas atbildību par savu faktisko rīcību, pilotējot BGK.  
▪	Pasūtītājs ir atbildīgs par LMT personālam vai trešajām personām, to veselībai, īpašumam un mantai nodarītajiem zaudējumiem un/vai kaitējumu, ja tie radušies Pasūtītāja darbības vai bezdarbības (tai skaitā rupjas neuzmanības, ļaunā nolūkā izdarītu darbību vai aiz nolaidības radušos apstākļu) rezultātā, tai skaitā un ne tikai, neievērojot šo Aprakstu un tajā ietvertos noteikumus. 
▪	LMT neuzņemas atbildību par sekām, kas rodas vai var rasties Pasūtītājam, tā īpašumam, mantai un veselībai, Pasūtītājam pilotējot BGK pēc Apmācību beigām, t.sk., mēģinot atdarināt Apmācību laikā izmēģinātos BGK pilotēšanas paņēmienus vai apgūtās pilotēšanas prasmes / iemaņas, kā arī Apmācību laikā – pilotējot BGK pretēji Instruktora atļaujām, norādījumiem vai pārkāpjot Līgumu un BGK speciālos noteikumus. ▪ Aizliegumi: 
-	Pasūtītājam ir aizliegts filmēt vai fotografēt Apmācību saturu, kas ir aizsargāts ar autortiesībām, t.sk. dalīties ar iegūto saturu ar trešajām personām vai izmantot to peļņas gūšanai;  
-	Praktiskajās apmācībās ignorēt instruktora norādes un apdraudēt trešās personas; 
-	Praktisko Apmācību laikā atrasties narkotisko vielu, alkohola, psihotropo vai citu apreibinošo vielu ietekmē; 
-	Praktisko Apmācību laikā izmantot BGK ar redzamiem tehniskiem trūkumiem (šādā gadījumā nekavējoties ir jāziņo instruktoram). 
▪	Aizliegumu neievērošanas gadījumā LMT ir tiesības pārtraukt Apmācību sniegšanu un prasīt no Pasūtītāja zaudējumu segšanu un kaitējuma atlīdzināšanu, ja zaudējumi vai kaitējums Apmācību laikā ir nodarīts LMT vai trešajai personai. 
▪	LMT nav atbildīgs par zaudējumiem, kas radušies Pasūtītājam, tā tehnisko iekārtu vai abonēto elektronisko sakaru pakalpojumu, kas nodrošina piekļuvi Apmācību pakalpojumam, darbības traucējumu rezultātā (piemēram, Pasūtītājam nav pieejams interneta tīkls vai nedarbojas datortehnika). 
▪	LMT atbildības apmērs par nesniegtām vai nekvalitatīvi sniegtām Apmācībām nevar pārsniegt Pasūtītāja samaksātās Apmācību maksu kopsummu par vienu vai vairākiem Apmācību kursiem, pret kuriem Pasūtītājam ir pretenzijas, ja vien Latvijas Republikā piemērojamie normatīvie akti nenosaka citādi. 
 
## Atteikuma tiesības 
▪	Pasūtītājam, ja tas ir patērētājs, ir tiesības ne vēlāk kā 14 (četrpadsmit) dienu laikā no Apmācību piekļuves iegādes atteikties no šī pirkuma, neminot iemeslu, bet ne vēlāk kā 14 (četrpadsmit) dienu laikā no darījuma noslēgšanas paziņojot par to LMT e-veikala sadaļā - https://www.lmt.lv/lv/atteikums , izņemot gadījumus, kad Pakalpojuma lietošana jau ir uzsākta. 
▪	Ja Pakalpojuma sniegšana ir uzsākta atteikuma tiesību izmantošanas termiņā, ko apliecina saņemtās Apmācību piekļuves aktivizēšana / uzrādīšana kādā no Apmācību kanāliem, atteikuma tiesības no Apmācību Pakalpojuma saskaņā ar Latvijas Republikā spēkā esošiem normatīvajiem aktiem vairs nav piemērojamas. 
▪	Atteikuma tiesību izmantošanas gadījumā Apmācību maksa tiek atmaksāta Pasūtītājam, izmantojot tādu pašu maksāšanas līdzekli, kādu Pasūtītājs izmantojis sākotnējam darījumam. Citai Apmācāmai personai, kas nav Pasūtītājs, vai uz citu personas norēķinu kontu Apmācību maksa netiek atmaksāta. 
 
## Cita juridiska rakstura informācija  
▪	LMT nodrošina Pasūtītāja personas datu apstrādi, ievērojot LMT Privātuma politiku, kas publicēta LMT e-veikala vietnē, un Eiropas Parlamenta un 
Padomes 2016.gada 27.aprīļa Regulu Nr.2016/679 par fizisku personu aizsardzību attiecībā uz personas datu apstrādi un šādu datu brīvu apriti, ar ko atceļ Direktīvu 95/46/EK, kā arī citus spēkā esošos Latvijas Republikas normatīvos aktus personas datu aizsardzības jomā.  
▪	Apmācību kursu apguvei interaktīvajā un tiešsaistes formā Pasūtītājam var būt nepieciešams piekrist ievērot LMT un trešo personu sīkdatņu politiku, kas nodrošina ārējo platformu darbību. LMT e-veikala sīkdatņu izmantošanas noteikumi ir pieejami LMT e-veikala vietnē - www.lmt.lv 
▪	Apmācības nekādā ziņā negarantē Pasūtītājam noteiktu profesionālu iemaņu un prasmju iegūšanu BGK pilotēšanai, CAA eksāmena sekmīgu nokārtošanu vai Pasūtītājam noteiktu biznesa vai subjektīvo mērķu sasniegšanu (t.sk. un ne tikai, drošības palielināšanu, zaudējumu / kaitējuma novēršanu vai biznesa procesu efektivitātes uzlabošanu). Instruktora ieteikumi un rekomendācijas katrā gadījumā ir vērtējami individuāli – kopsakarā ar faktiskajiem pilotēšanas un citiem apstākļiem, t.sk., Pasūtītāja veselības stāvokli, zināšanu apguvi, laikapstākļiem, BGK tipu, svaru, aprīkojumu, piemērotību un tehnisko stāvokli. 
▪	LMT ir tiesīgs Pakalpojuma sniegšanai piesaistīt trešās personas, uzņemoties atbildību par to veikto darbu un tām nodotās informācijas apstrādi, ciktāl tas notiek Pakalpojuma sniegšanas ietvaros. 
▪	LMT saglabājas visas intelektuālā īpašuma tiesības uz Apmācību materiālos ietverto informāciju un mācību saturu. Nekādas intelektuālā īpašuma tiesības saistībā ar Apmācībām un to saturu pilnībā vai daļēji netiek nodotas Pasūtītājam ar šo Līgumu vai uz tā pamata. 
▪	Pasūtītājam ir tiesības lietot Apmācību ietvaros saņemtos mācību materiālus un iegūtās zināšanas saviem personīgajiem mērķiem bez tiesībām mācību materiālus pārpublicēt, kopēt vai kā citādi padarīt pieejamus trešajām personām, t.sk., īstenot savas apmācību programmas, kas būtu balstītas uz apgūto Apmācību kursu saturu.  
▪	LMT nepielaiž pie praktiskajām Apmācībām Pasūtītāju, kurš nav parakstījies uz drošības instruktāžas veidlapas, apliecinot sava atbilstību tajā ietvertajā prasībām. 
▪	LMT patur tiesības nepielaist pie praktiskajām Apmācībām Pasūtītāju, kurš ir vai par kuru rodas aizdomas, ka viņš atrodas alkoholisko, narkotisko, psihotropo vai citu apreibinošu vielu ietekmē vai neatbilst citām šī Apraksta un BGK speciālo noteikumu prasībām. Šādā gadījumā Pasūtītājam nav tiesību uz Apmācību maksas kompensāciju vai citādu atlīdzinājumu par nenotikušo Apmācību kursu un neiegūto apliecinājumu par Apmācību apguvi. 
▪	Apmācību saturs ir atbilstošs (aktuāls) tā iegādes brīdī. LMT neatbild par jau iegādātā un izmantotā Apmācību satura atjaunošanu pēc Apmācību iegādes vai apguves, ja pēc satura iegādes ir grozīti Latvijas Republikā spēkā esošie normatīvie akti, Datu valsts inspekcijas vai tiesu prakse, BGK speciālie noteikumi, kura rezultātā Pakalpojuma saturs daļēji vai pilnībā var atšķirties no sākotnējā.  
▪	Pakalpojumam ir piemērojami Latvijas Republikā spēkā esošie tiesību akti. Attiecības, kas izriet no darījumiem ar pasūtītājiem, kas ir fiziskas personas Patērētāju tiesību likuma izpratnē, tiek piemērots Patērētāju tiesību aizsardzības likuma un Ministru kabineta noteikumu Nr.255 “Noteikumi par distances līgumu” tiesiskais regulējums. Visas radušās domstarpības, strīdi un pretenzijas pēc iespējas tiek risinātas pārrunu ceļā. Ja vienošanās netiek panākta, strīdi tiek risināti LMT Pakalpojumu līguma noteikumos noteiktajā kārtībā. 
▪	Ar Pakalpojumu saistītajos jautājumos, kas nav atrunāti Aprakstā, Pasūtītājs un LMT  ievēro LMT Pakalpojumu līguma noteikumus.  
▪	LMT patur tiesības bez brīdinājuma jebkurā laikā vienpusēji mainīt un papildināt Aprakstu un Apmācību saturu. Pasūtītājam tiek piemērota tā Apraksta redakcija, kas ir spēkā Apmācību Pakalpojuma iegādes brīdī. 
▪	Pasūtītājs, pirms Apmācību maksas apmaksas, apņemas iepazīties ar šo Aprakstu, apliecinot, ka Apraksts viņam ir skaidri saprotams un Pasūtītājs apņemas to ievērot. 
 
