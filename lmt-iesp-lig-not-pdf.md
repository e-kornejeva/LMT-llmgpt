Līguma par LMT pakalpojumu "Iespēju līgums" noteikumi 
1.	Līguma priekšmets
1.1. LMT sadarbībā ar Dīleri Klientam sniedz LMT pakalpojumu "Iespēju līgums", tālāk tekstā Pakalpojums, kura ietvaros LMT lietošanā nodod un Klients par maksu lietošanā saņem Līguma 1.lapaspusē norādīto Iekārtu. Klienta izvēlētā Iekārta Klientam tiek nodrošināta uz pilnu Minimālo Pakalpojuma termiņu ar tiesībām pēc Minimālā Pakalpojuma termiņa beigām turpināt lietot Iekārtu katru nākamo Pakalpojuma izmantošanas mēnesi. 
1.2. 	Ar Iekārtas saņemšanu lietošanā Klients kļūst par Iekārtas turētāju un Iekārtas lietošanas laikā neiegūst īpašuma tiesības uz Iekārtu. 
2.	Samaksa un norēķinu kārtība
2.1. 	Līguma darbības laikā par katru Pakalpojuma mēnesi Klients maksā LMT Līguma 1.lapaspusē norādīto Pakalpojuma ikmēneša maksu. 
2.2. Pakalpojuma ikmēneša maksa tiek iekļauta Klienta kārtējā rēķinā par LMT sniegtajiem pakalpojumiem un Klients to maksā "LMT Pakalpojumu līguma noteikumos", tālāk tekstā Noteikumi, paredzētajā kārtībā. Klients apņemas ievērot LMT pakalpojumu rēķinu elektronisko piegādes un autorizācijas kārtību. Ja Klienta kārtējā rēķina summa nepārsniedz 00.00 eiro, Klients rēķinu var saņemt pēc pieprasījuma Klientam tuvākajā LMT tirdzniecības vietā. 
3.	Līdzēju saistības 
3.1.	Klienta tiesības un pienākumi 
3.1.1. 	Klients visā Līguma darbības laikā apņemas ievērot Līguma par LMT pakalpojumu "Iespēju līgums" noteikumus, kā arī ievērot Noteikumos minēto saistību apjomu, tai skaitā savlaicīgi veikt Līgumā un Noteikumos paredzētos maksājumus.  
3.1.2. Klientam ir pienākums lietot Iekārtu saudzīgi kā rūpīgam saimniekam atbilstoši Iekārtas lietošanas mērķim un ražotāja noteikumiem, tai skaitā, bet ne tikai par saviem līdzekļiem nodrošināt Iekārtai piemērotus izmantošanas apstākļus un aizsardzību pret skrāpējumiem, mitrumu, elektrības padeves traucējumiem, nozaudēšanu u.c. Ar Iekārtas pieņemšanas brīdi Klients uzņemas Iekārtas zaudējumu risku, tai skaitā nejaušības risku. 
3.1.3. Ja Pakalpojuma darbības laikā Iekārtai tiek veikts ar ražotāja defektu saistīts remonts, kas ierobežo Iekārtas izmantošanu, Klientam ir tiesības iesniegt LMT pieteikumu Pakalpojuma ikmēneša maksas pārrēķina veikšanai par šāda remonta laiku. LMT izskata Klienta pieteikumu un sniedz Klientam atbildi Noteikumos paredzētajā kārtībā. Pakalpojuma ikmēneša maksa šajā Līguma punktā noteiktajā gadījumā netiek pārrēķināta, ja Klientam uz Iekārtas remonta laiku ir nodrošināta cita līdzvērtīga iekārta vai ja kavējums Iekārtas lietošanai pastāv tikai īsu laiku un ir radies, izdarot Iekārtai nepieciešamus uzlabojumus. Līgums nemazina Klienta – patērētāja normatīvajos aktos paredzētās tiesības. 
3.1.4. Ja Klients Pakalpojuma ietvaros ir izmantojis Iekārtu pēc kārtas pilnus 36 (trīsdesmit sešus) mēnešus, savlaicīgi veicis visu Klientam attiecīgajā periodā piestādīto LMT un remonta gadījumā attiecīgi Dīlera rēķinu apmaksu, Klients, sākot no 37. (trīsdesmit septītā) mēneša, saņem 100% (simts procenti) atlaidi turpmākai Pakalpojuma ikmēneša maksai. 
3.1.5. Iekārtas defektu un bojājumu gadījumā Klientam ir pienākums iesniegt Iekārtu pārbaudei Dīlerim Klientam tuvākajā LMT tirdzniecības vietā. Klientam nav tiesību patvaļīgi vai ārpus Iekārtas ražotāja autorizēta servisa centra izdarīt izmaiņas Iekārtas tehniskajā komplektācijā un/vai veikt Iekārtas defektu vai bojājumu novēršanu. Klients ir informēts, ka šim Līguma punktam pretēja rīcība var būtiski negatīvi ietekmēt Iekārtas drošību un Klientam netiek atlīdzināti jebkādi izdevumi, ko Klients veicis Iekārtai. Klientam ir pienākums segt ar LMT vai Dīleri nesaskaņotu remontu Iekārtai radītos zaudējumus. 
3.1.6. Klientam nav tiesību Iekārtu vai tās daļu atsavināt, ieķīlāt un apgrūtināt ar lietu un saistību tiesībām. Klients ir informēts, ka par krāpnieciskām vai citām prettiesiskām darbībām ar Iekārtu ir paredzēta atbildība normatīvajos aktos noteiktajā kārtībā.  
3.1.7. Ja Klients ļauj trešajām personām izmantot Iekārtu, Klients uzņemas atbildību par visu Līgumā noteikto saistību izpildi un trešo personu rīcības rezultātā Iekārtai radītajiem zaudējumiem. Klientam ir pienākums par datu subjekta tiesībām informēt personas, kuru intereses Klients var skart. 
3.1.8. Līguma darbības laikā Iekārtas uzskaites nodrošināšanai par Iekārtas atrašanās vietu uzskata Līgumā norādīto Klienta deklarēto dzīves vietas adresi vai attiecīgi - juridisko adresi. Par izmaiņām Līguma rekvizītos Klientam ir pienākums rakstiski informēt LMT 3 (trīs) darba dienu laikā. LMT pieprasījuma gadījumā Iekārtas uzskaites nodrošināšanai Klientam ir pienākums 3 (trīs) darba dienu laikā uzrādīt Iekārtu Klientam tuvākajā LMT tirdzniecības vietā. 
3.1.9. Klientam ir pienākums Līguma izbeigšanas gadījumā ne vēlāk kā 5 (piecu) dienu laikā, bet gadījumos, kad Klients piesaka Līguma izbeigšanu - vienlaikus ar Klienta pieteikumu par Līguma izbeigšanu - atdot Iekārtu atpakaļ pilnā komplektācijā kopā ar Iekārtas iepakojumu un tehnisko dokumentāciju (ja tāda ir) un labā tehniskā un vizuālā stāvoklī, kas nav zemāks par to, kāds bija Iekārtas nodošanas brīdī Klientam, pieļaujot vien saprātīgu Iekārtas dabisku nolietošanos. Klients Iekārtu atdod LMT, personīgi vēršoties Klientam tuvākajā LMT tirdzniecības vietā un parakstot attiecīgu Iekārtas pieņemšanas – nodošanas aktu. Līdz Iekārtas atdošanai atpakaļ un Iekārtas pieņemšanas - nodošanas akta parakstīšanai Klients maksā attiecīgā perioda Pakalpojuma ikmēneša maksu. Ja Iekārta ir zudusi, Iekārta nav atdota atpakaļ pilnā komplektācijā vai Iekārtai ir radīti bojājumi, kas nav ražotāja defekts vai kas nav saistāmi ar saprātīgu dabisku nolietojumu, papildus Klientam ir pienākums veikt maksājumus atbilstoši Līguma 4.2.punktam. 
3.1.10. Nododot Iekārtu remontā un/vai piesakot Iekārtas datu pārnešanu uz citu galiekārtu, Klientam ir pienākums nodrošināt datu rezerves kopiju veidošanu (backup). LMT un Dīleris nav atbildīgs, ja Iekārtas remonta un/vai datu pārnešanas laikā programmatūru nesakritību vai failu neatbilstību dēļ Klientam rodas datu zudumi vai bojājumi. Klients ir informēts, ka Līguma ietvaros veiktā personas datu, t.sk. personas identificējošo kodu apstrāde un tehnoloģisko risinājumu izmantošana tiek veikta, lai nodrošinātu Līgumā noteiktās saistības, tostarp Klienta pieteiktos prasījumus, kā arī izpildītu normatīvo aktu prasības un Līdzēju leģitīmās intereses. Datu apstrādi un aizsardzību LMT un Dīleris nodrošina saskaņā ar LMT un Dīlera privātuma politiku, kas ir Līguma neatņemama sastāvdaļa. Atdodot Iekārtu atpakaļ, Klienta pienākums ir dzēst jebkuru personīgo informāciju, t.sk. personas datus, no atdotās Iekārtas. LMT un Dīleris neatbild par jebkādas personiskās informācijas noplūdi vai apstrādi, ja Klients nav pildījis minēto pienākumu.  
3.2.	LMT tiesības un pienākumi 
3.2.1. 	Līguma darbības laikā LMT ir pienākums nodrošināt Līgumā un Noteikumos paredzēto LMT saistību izpildi un nodrošināt Pakalpojuma pieejamību Klientam. 
3.2.2. 	LMT ir pienākums sagatavot un atbilstoši Noteikumiem nodrošināt Klientam rēķinu par Klientam sniegtajiem pakalpojumiem.  
3.2.3. LMT ir tiesības ierobežot un/vai pārtraukt Pakalpojumu, kā arī ierobežot Iekārtas darbību, ja Klients kavē Līgumā un/vai Noteikumos paredzētos maksājumus un/vai izvairās no saistību izpildes un/vai Iekārtu izmanto nelabticīgi. LMT nav atbildīgs par zaudējumiem un citu kaitējumu, kas radies Klientam, ja LMT izmanto Līgumā un/vai Noteikumos paredzētās tiesības. 
3.2.4. Ar pakalpojumu sniegšanu un Iekārtas nodrošināšanu saistītās finanšu plūsmas efektīvai pārvaldībai LMT ir tiesīgs, iepriekš par to informējot Klientu LMT vietnē MansLMT, nodot (cedēt) trešajām personām daļu vai visas no Līguma un LMT pakalpojumu līgumiem izrietošās prasījumu tiesības pret Klientu, neatkarīgi no tā, vai prasījumiem to nodošanas brīdī ir iestājies termiņš, kā arī sniegt trešajām personām ar šiem līgumiem saistīto informāciju, tai skaitā par pakalpojumiem un personas datiem, lai nodrošinātu prasījumu izpildi. Klientam ir tiesības normatīvajos aktos paredzētajos gadījumos iebilst pret Līguma ietvaros īstenotajām Līdzēju leģitīmajām interesēm, kā arī realizēt citas savas kā datu subjekta tiesības. 
3.3.	Dīlera tiesības un pienākumi 
3.3.1. Dīlerim ir pienākums Līguma parakstīšanas brīdī iepazīstināt Klientu ar Iekārtas lietošanas nosacījumiem. Dīlerim ir pienākums visā Līguma darbības laikā pēc Klienta pieprasījuma sniegt Klientam informāciju un atbalstu saistībā ar Iekārtas izmantošanas kārtību. 
3.3.2. Pakalpojuma sniegšanas laikā Dīlerim ir pienākums izskatīt Dīlerim iesniegtos Klienta pieteikumus par Iekārtai konstatētajiem defektiem un bojājumiem un pēc Klienta pieprasījuma veikt Klienta atnestās Iekārtas pārbaudi autorizētā servisa centrā un informēt Klientu par Iekārtai nepieciešamā remonta izdevumiem, ja tas nav saistīts ar Iekārtas ražotāja defektu vai sapratīgu dabisku lietas nolietošanos.  
3.3.3. 	Dīlerim ir pienākums sagatavot Klientam rēķinu par atbilstoši Līguma 4.2.punktam Klientam Pakalpojuma darbības laikā sniegto Iekārtas maksas remontu. 
4.	Atbildība
4.1. Ja Klienta rīcības dēļ Līgums tiek izbeigts pirms Minimālā Pakalpojuma termiņa beigām, Klientam ir pienākums samaksāt LMT atlikušo Minimālajā Pakalpojuma termiņā maksājamās summas nesamaksāto daļu, ko nosaka, no Kopējās Minimālajā Pakalpojuma termiņā maksājamās summas atņemot līdz Līguma izbeigšanai Klientam par Pakalpojumu aprēķināto Pakalpojuma ikmēneša maksu. Atbilstoši šim Līguma punktam aprēķinātā maksa tiek ietverta Klienta rēķinā par LMT sniegtajiem pakalpojumiem un Klients to maksā Noteikumos paredzētajā kārtībā.  
4.2. Par Pakalpojuma darbības laikā Iekārtai nepieciešamo remontu, kas nav saistīts ar Iekārtas ražotāja defektu vai dabisku nolietojumu, Klients maksā Dīlerim atbilstoši Dīlera autorizēta servisa centra pakalpojumu izcenojumam. Klientam ir pienākums Dīlera izsniegto rēķinu apmaksāt Dīlera noteiktajā rēķina apmaksas termiņā. Ja Līguma izbeigšanas gadījumā atpakaļ atdotai Iekārtai tiek konstatēti bojājumi, kas nav Iekārtas ražotāja defekts vai dabisks nolietojums, vai ja Iekārta nav atdota atpakaļ pilnā komplektācijā, Klients, nepārsniedzot Iekārtas vērtības apjomu, maksā LMT par Iekārtai nepieciešamo remontu, tai skaitā par Iekārtas pilnas komplektācijas atjaunošanu, par ko maksa atbilstoši LMT Iekārtu remonta cenrādim tiek iekļauta Klienta rēķinā par LMT pakalpojumiem. LMT Iekārtu remonta cenrādis Klientam ir pieejams LMT mājas lapā un citos Noteikumos minētajos informēšanas veidos. Par Līgumā noteiktajā laikā neatdotu Iekārtu, kā arī par neatgriezeniski bojātu Iekārtu, ko nav iespējams atjaunot, Klients atlīdzina LMT Līguma 1.lapaspusē norādīto Iekārtas vērtību - pirmajos 6 (sešos) Pakalpojuma izmantošanas mēnešos - 100% (simts procenti) apmērā, sākot no 7. (septītā) mēneša līdz 12. (divpadsmitajam) mēnesim (ieskaitot) – 80% (astoņdesmit procenti) apmērā, sākot no 13. (trīspadsmitā) mēneša līdz 18. 
(astoņpadsmitajam) mēnesim (ieskaitot) - 60% (sešdesmit procenti) apmērā, 19. (deviņpadsmitā) mēneša līdz 24. (divdesmit ceturtajam) - 40% (četrdesmit procenti) apmērā, sākot no 25. (divdesmit piektā) līdz 30. (trīsdesmitajam) – 30% (trīsdesmit procenti) apmērā, sākot no 31. (trīsdesmit pirmā) un turpmākajos – 20% (divdesmit procenti) apmērā , ko ietver Klienta rēķinā par LMT pakalpojumiem un Klients to apmaksā Noteikumos paredzētajā kārtībā. 
4.3. Līgumā un Noteikumos paredzēto maksājumu nesamaksāšanas gadījumā LMT un attiecīgi Dīleris ir tiesīgs veikt visas nepieciešamās darbības, lai nodrošinātu nesamaksātās summas piedziņu, tai skaitā, LMT ir tiesīgs piemērot Klientam Noteikumos paredzēto atbildību par rēķina samaksas kavējumu, un LMT un attiecīgi Dīleris ir tiesīgs iesniegt tiesā pieteikumu par parāda piedziņu un/vai nodot nesamaksātās summas piedziņas tiesības trešajām personām. 
5.	Līguma darbība
5.1. 	Līgums stājas spēkā ar tā trīspusējas parakstīšanas brīdi. Līgums ir noslēgts uz nenoteiktu laiku un ir spēkā līdz Līdzēju saistību pilnīgai izpildei. Līgums var tikt izbeigts ar Līdzēju vienošanos vai vienpusēji, ievērojot Noteikumus un Līguma 5.2.- 5.4.punktu. 
5.2. Klientam ir tiesības jebkurā brīdī vienpusēji izbeigt Līgumu, par to, vienlaikus ar Iekārtas atdošanu atpakaļ, informējot LMT Klientam tuvākajā LMT tirdzniecības vietā. Ja Līgums tiek izbeigts pirms Minimālā Pakalpojuma termiņa beigām, Klients apņemas ievērot Līguma 4.1.punktu. Līgums šī punkta ietvaros tiek uzskatīts par izbeigtu brīdī, kad Klients vienlaikus ir paziņojis par Līguma izbeigšanu, atdevis atpakaļ Iekārtu LMT atbilstoši Līguma 3.1.9.punktam un parakstījis Iekārtas pieņemšanas – nodošanas aktu.  
5.3. 	LMT ir tiesības vienpusēji izbeigt Līgumu Noteikumos paredzētajā kārtībā. LMT ir tiesības vienpusēji izbeigt Līgumu nekavējoties, ja: 
5.3.1. 	Klients kavē 2 (divus) LMT rēķinu apmaksas termiņus pēc kārtas; 
5.3.2. 	Klients pārkāpj Līgumu un/vai Noteikumus, tai skaitā bojā Iekārtu, izmanto to pretēji mērķim un veidam, un/vai veic darbības, kas traucē vai kaitē LMT elektronisko sakaru tīklam. 
5.4. LMT ir tiesības vienpusēji izbeigt Līgumu, informējot Klientu par to iepriekš, ja Iekārtas lietošanas ilgums ir radījis Iekārtas dabisku nolietošanu un Iekārtas atjaunošana un/vai uzturēšana prasa neatliekamus un tik lielus labojumus, ka Līgumu nav iespējams atstāt spēkā. Šādā gadījumā Pakalpojuma ikmēneša maksa turpmāk netiek aprēķināta un Līgums uzskatāms par izbeigtu nākamajā dienā pēc tam, kad LMT ir nosūtījis Klientam paziņojumu par Līguma izbeigšanu saistībā ar Iekārtas dabisku nolietošanu. 
5.5. 
Līguma izbeigšana neatbrīvo Klientu no pienākuma laikus apmaksāt LMT un attiecīgi Dīlera rēķinus par Klientam sniegtajiem pakalpojumiem un/vai Līgumā noteiktajā laikā atpakaļ neatdotu Iekārtu. Pēc Līguma izbeigšanas visas Klienta neizpildītās saistītas pret LMT un Dīleri paliek spēkā līdz to pilnīgai izpildei. Līguma izbeigšanas gadījumā LMT ir tiesības pārtraukt Iekārtas darbību līdz Iekārtas atdošanai atpakaļ. 
6.	Citi noteikumi
6.1. Jautājumus, kas nav atrunāti Līguma tekstā, Līdzēji risina Noteikumos un Latvijas Republikā spēkā esošajos normatīvajos aktos noteiktajā kārtībā. Noteikumi ir Līguma neatņemama sastāvdaļa un tie ir piemērojami un attiecināmi uz Līgumu visu Līguma darbības laiku, neatkarīgi no citu līgumattiecību statusa. Visas domstarpības, kas saistītas ar Līguma izpildi, Līdzēji risina sarunu ceļā, bet gadījumā, ja vienošanos nav iespējams panākt, Latvijas Republikā spēkā esošajos normatīvajos aktos noteiktajā kārtībā.  
6.2. 	Līgums sagatavots latviešu valodā uz 2(divām) lapām 2 (divos) eksemplāros ar vienādu juridisku spēku pa 1 (vienam) eksemplāram Klientam un LMT. 
	2.lapaspuse	    Apstiprināti 2022. gada februārī 
