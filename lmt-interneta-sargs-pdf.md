# Pakalpojuma “Interneta sargs” noteikumi 

# 1.Vispārīgie noteikumi 

## 1.1. LMT sniedz pakalpojumu Interneta sargs (turpmāk – pakalpojums) LMT abonentiem (turpmāk – abonents), un abonents iegādājas un lieto pakalpojumu norādītajā kārtībā par šajos Noteikumos norādīto cenu. 

## 1.2. Pirms pakalpojuma izmantošanas uzsākšanas abonentam ir pienākums iepazīties ar šiem Noteikumiem un LMT Privātuma politiku. Šie noteikumi ir pastāvīgi pieejami LMT mājaslapā un pašapkalpošanās vietnē mans.lmt.lv (turpmāk – Mans LMT). Abonents apliecina, ka ir iepazinies ar šiem noteikumiem un LMT Privātuma politiku, veicot attiecīgu atzīmi Mans LMT vai nosūtot pakalpojuma pieslēgšanas kodu uz pakalpojuma pieslēgšanas numuru vai pieslēdzot pakalpojumu LMT Klientu centrā.  

## 1.3. LMT ir pakalpojuma uzturētājs un veidotājs. Pakalpojums tiek sniegts sadarbībā ar Whalebone s.r.o., izmantojot šī sadarbības partnera izstrādāto pielāgotā DNS Resolver drošības risinājumu. 

## 1.4. DNS Resolver drošības risinājums no tā pieslēgšanas brīža pasargā abonenta iekārtu (mobilo telefonu, planšeti, datoru) pret kiberapdraudējumiem interneta vidē (phishing, ransomware, spam, coin miners, worms, trojans u.c). Pakalpojums tiek nodrošināts tikai LMT tīklā Latvijā. Pakalpojums nav pieejams ārvalstīs, ārpus LMT tīkla, kā arī abonentam izmantojot jebkādu Wi-Fi tīklu bez pakalpojuma drošības risinājuma.  

## 1.5. Pakalpojumā izmantotais DNS Resolver drošības risinājums novērš piekļuvi ļaundabīgām un bīstamām interneta vietnēm, pāradresējot abonentu uz drošu informatīvo lapu ar informāciju par apdraudējumu. Informācija par šādām vietnēm tiek nemitīgi atjaunota un papildināta, balstoties uz rūpīgi izvēlētiem ārējiem avotiem par kiberapdraudējumiem. 

# 2.	Pakalpojuma maksa un samaksas kārtība 

## 2.1. Pakalpojuma maksa par pakalpojuma izmantošanu telefonā vai planšetē – 1.50 €/mēn. (iesk. PVN) par pieslēguma numuru; Interneta sargs mājai – 2.50 €/mēn. (iesk. PVN) par pieslēgumu numuru. Ģimenes komplekta ietvaros: Interneta sargs telefonā vai planšetē – 1.20 €/mēn. (iesk. PVN) par pieslēguma numuru; Interneta sargs mājai – 2.00 €/mēn. (iesk. PVN) par pieslēguma numuru. 

## 2.2. Pakalpojuma mēneša maksa tiek iekļauta abonenta kārtējā rēķinā par LMT sniegtajiem pakalpojumiem. Rēķinā iekļauto pakalpojuma maksu abonents samaksā LMT Pakalpojumu līguma noteikumos noteiktajā vispārējā kārtībā. 

## 2.3. Pakalpojums nodrošina 30 (trīsdesmit) dienu testa periodu bez papildu maksas vienu reizi konkrētam abonenta numuram. Testa periods bez papildu maksas tiek pieslēgts brīdī, kad abonents piesakās pakalpojumam. Testa perioda beigās automātiski tiek piemērota pakalpojuma maksa, ja vien testa perioda laikā abonents nepārtrauc pakalpojuma abonēšanu.  

## 2.4. Atslēdzot maksas pakalpojumu, pakalpojuma maksa tiek aprēķināta proporcionāli izmantoto dienu skaitam. 

## 2.5. Noteikumos paredzēto maksājumu nesamaksāšanas gadījumā LMT ir tiesīgs veikt visas nepieciešamās darbības, lai nodrošinātu nesamaksātās summas piedziņu, tai skaitā iesniegt tiesā pieteikumu par parāda piedziņu un nodot nesamaksātās summas piedziņas tiesības trešai personai. 

# 3.	Pakalpojuma pieslēgšana un atteikšanās no pakalpojuma 

## 3.1. Abonents var pieslēgt pakalpojumu kādā no šiem veidiem: 

### 3.1.1. jebkurā LMT Klientu centrā;  

### 3.1.2. Mans LMT; 

### 3.1.3. nosūtot SMS ar 6.punktā norādīto kodu no abonenta iekārtas uz pakalpojuma pieslēgšanas numuru. 

## 3.2. Lai atteiktos no pakalpojuma, abonentam jāiesniedz LMT adresēts iesniegums jebkurā LMT Klientu centrā vai jāatslēdz pakalpojums Mans LMT. Pakalpojuma atslēgšana ar SMS nav paredzēta pakalpojuma atbilstošas funkcionēšanas nolūkā. 

# 4.	Citi nosacījumi 

## 4.1. Neraugoties uz pakalpojuma risinājumam paredzēto plašo drošības funkcionalitāti, neviens risinājums negarantē 100% drošību pret apdraudējumu interneta vidē. Abonents patstāvīgi rūpējas par jebkādiem papildu drošības pasākumiem, lai aizsargātu iekārtā izmantoto tīklu no kiberdrošības apdraudējumiem un izmantotu iekārtas tīklu atbildīgā un drošā veidā. Pakalpojumā izmantotais risinājums nepasargā abonentu no nedrošām vietnēm ārpus DNS Resolver risinājuma, ar pakalpojuma risinājumu neaizsargāta Wi-Fi lietošanas gadījumā, kā arī no apdraudējumiem, kas rodas paša abonenta neapdomātas rīcības rezultātā (informācijas nodošana krāpniekiem; piekļūšana vietnēm, ignorējot pakalpojuma risinājuma brīdinājumus u.tml.). Pakalpojums nepasargā iepriekš inficētas abonenta iekārtas. 

## 4.2. Interneta piekļuves pakalpojumu ietvaros tiek sniegta piekļuve internetam un visiem tā galapunktiem neatkarīgi no abonenta izmantotās tīkla tehnoloģijas un galiekārtas ar izņēmumiem atbilstoši normatīvajos aktos noteiktajām prasībām. Līdz ar to, abonentam izmantojot Pakalpojuma nevēlama satura administrēšanas funkciju, abonents izvēlas un kontrolē nevēlamo saturu patstāvīgi. Pakalpojuma nevēlama satura administrēšanas funkcijas atslēgšana vai pieslēgšana ir pieejama bez papildu maksas Mans LMT. 

## 4.3. Tehniskā palīdzība saistībā ar pakalpojumu pieejama, rakstot uz info@lmt.lv. 

## 4.4. Pakalpojuma noteikumus reglamentē Latvijas Republikā spēkā esošie tiesību akti. 

## 4.5. LMT ir tiesības jebkurā laikā pēc saviem ieskatiem pievienot vai atcelt jebkādu pakalpojuma funkcionalitāti, dizainu vai risinājuma izpildījumu, kā arī grozīt šos pakalpojuma noteikumus, par to iepriekš informējot abonentu un norādot vietu, kurā ir pieejama informācija un kur var iepazīties ar pakalpojuma noteikumu aktualizēto redakciju. 

## 4.6. Abonentam, kas ir fiziska persona (patērētājs), ne vēlāk kā 14 (četrpadsmit) dienu laikā no apstiprinājuma īsziņas saņemšanas brīža par pakalpojuma pieslēgšanu ir tiesības normatīvajos aktos noteiktajos gadījumos izmantot atteikuma tiesības – atteikties no pakalpojuma, neminot iemeslu un nemaksājot pirmā mēneša Pakalpojuma maksu, ja Klients attiecīgajā termiņā piesaka Pakalpojuma atteikumu LMT interneta vietnē https://lmt.lv/lv/atteikums.  

# 5.	Personas datu apstrāde 

## 5.1. Attiecībā uz datu apstrādi pakalpojuma ietvaros LMT ir personas datu pārzinis, bet Whalbone s.r.o. ir personas datu apstrādātājs. LMT sniegto pakalpojumu ietvaros datus apstrādājam tikai nepieciešamajā apjomā un laika periodā, kas izriet no pakalpojuma būtības un saistošo normatīvo aktu prasībām. Lai nodrošinātu Pakalpojumu  abonentiem, var tikt apstrādāti personas pamatdati, klienta administrētās filtrēšanas dati (abonenta pieprasītais DNS vaicājums, DNS atbilde, laika zīmogs, IP adrese), kā arī elektronisko sakaru metadati, tostarp noslodzes dati – ar elektronisko sakaru pakalpojumu sniegšanu saistītā informācija. Apstrādājamo datu mērķis ir īstenot izvēlētā pakalpojuma izpildi, tostarp nodrošināt ar to saistīto kvalitāti, norēķinus un pieteikto jautājumu risināšanu, ja tādi rodas, kā arī saistošo normatīvo aktu izpildi. Datu apstrādes pamats ir pieprasītais LMT pakalpojums un ar to saistīto normatīvo aktu īstenošana. Šāda apstrāde ir priekšnosacījums darījuma izpildei, un datu nesniegšana var daļēji vai pilnībā kavēt vai pārtraukt darījuma nodrošināšanu. Attiecībā uz saviem datiem abonentam ir tiesības īstenot normatīvajos aktos noteiktās tiesības. Plašāka informācija par LMT īstenoto datu aizsardzību un tiesībām datu apstrādes jomā pieejama LMT privātuma politikā, kas ir šo noteikumu neatņemama sastāvdaļa. 

## 5.2. Abonents ir informēts, ka pakalpojuma ietvaros var tikt izmatoti datu saņēmēji, kuriem LMT var rasties nepieciešamība sniegt datus, ja tam ir konkrēts mērķis un tiesiskais pamatojums, tostarp nodot atsevišķus datus apstrādei valstīs ārpus Eiropas Ekonomiskās zonas, ja tas ir funkcionāli nepieciešams pakalpojuma darbības vai risinājuma nodrošināšanai un tehniskai uzturēšanai atbilstoši pakalpojumu sniedzēju apstiprinātajiem datu apstrādes noteikumiem un standartklauzulām. Statistikas un pakalpojuma uzlabošanas nolūkā abonentu dati var tikt izmantoti anonimizētā formā. 

## 5.3. Jautājumu gadījumā par šiem Noteikumiem vai abonenta datu apstrādi lūdzam rakstīt uz info@lmt.lv. 

# 6. Pakalpojuma pieslēgšanas kods – IS, pakalpojuma pieslēgšanas numurs – 1688. 
 
Redakcija 1.0 01.03.2022. 
