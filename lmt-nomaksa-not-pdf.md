Līguma par LMT pakalpojumu “Nomaksa” noteikumi

1. Līguma priekšmets

1.1. Dīleris LMT vārdā Klientam sniedz LMT pakalpojumu “Nomaksa”, tālāk tekstā kā Pakalpojums, un Dīleris pārdod un Klients uz nomaksu pērk
Iekārtu.

1.2. Līguma 1.lapaspusē norādītā Iekārtas pirkuma maksa tiek veikta pa daļām Līguma noteikumu 2.sadaļā noteiktajā kārtībā. Pakalpojumam
un Iekārtas pirkuma maksai nepiemēro procentu likmes maksājumus.

1.3. Ja Pakalpojuma ietvaros uz nomaksu tiek pirkta Iekārta, kurā tās pilnvērtīgas darbības nodrošināšanai ievietojama SIM karte, tad šāda
Iekārta var būt tehniski pielāgota darbam tikai ar LMT SIM karti.

2. Samaksa un norēķinu kārtība

2.1. Klients Līguma parakstīšanas brīdī samaksā Dīlerim Iekārtas pirmo iemaksu.

2.2. Maksa par Iekārtu mēnesī tiek iekļauta Klienta kārtējā rēķinā par LMT sniegtajiem pakalpojumiem un Klients to atbilstoši saistībām maksā
LMT “LMT Pakalpojumu līguma noteikumos”, tālāk tekstā kā Noteikumi, paredzētajā kārtībā. Klientam ir tiesības samaksāt Līgumā noteikto
Iekārtas pirkuma maksu pirms paredzētā samaksas termiņa. Klients apņemas ievērot LMT pakalpojumu rēķinu elektronisko piegādes un
autorizācijas kārtību. Ja Klienta kārtējā rēķina summa nepārsniedz 00.00 eiro, Klients rēķinu var saņemt pēc pieprasījuma Klientam tuvākajā
LMT tirdzniecības vietā.

2.3. Īpašuma tiesības uz Iekārtu pāriet Klientam ar Līguma parakstīšanas un Līgumā noteiktās pirmās iemaksas samaksāšanas brīdi.

2.4. Ar pakalpojumu sniegšanu un Iekārtas nodrošināšanu saistītās finanšu plūsmas efektīvai pārvaldībai LMT ir tiesīgs, iepriekš par to informējot
Klientu MansLMT, nodot (cedēt) trešajām personām daļu vai visas no Līguma un LMT pakalpojumu līgumiem izrietošās prasījumu tiesības
pret Klientu, neatkarīgi no tā, vai prasījumiem to nodošanas brīdī ir iestājies termiņš, kā arī sniegt trešajām personām ar šiem līgumiem
saistīto informāciju, tai skaitā par pakalpojumiem un personas datiem, lai nodrošinātu prasījumu izpildi. Klientam ir tiesības normatīvajos
aktos paredzētajos gadījumos iebilst pret Līguma ietvaros īstenotajām Līdzēju leģitīmajām interesēm, kā arī realizēt citas savas kā datu
subjekta tiesības. Klientam ir pienākums par datu subjekta tiesībām informēt personas, kuru intereses Klients var skart.

2.5. Līgumā un Noteikumos paredzēto maksājumu nesamaksāšanas gadījumā LMT ir tiesīgs veikt visas nepieciešamās darbības, lai nodrošinātu
nesamaksātās summas piedziņu, tai skaitā, piemērot Klientam Noteikumos paredzēto atbildību par rēķina samaksas kavējumu, iesniegt
tiesā pieteikumu par parāda piedziņu un/vai nodot nesamaksātās summas piedziņas tiesības trešajām personām.

3. Līdzēju saistības

3.1. Dīleris apņemas:

3.1.1. nodot Iekārtu Klientam pēc Līguma parakstīšanas un Iekārtas pirmās iemaksas saņemšanas;

3.1.2. izskaidrot Klientam Līguma noteikumus un iepazīstināt Klientu ar Iekārtas lietošanas noteikumiem;

3.1.3. nodrošināt Klienta prasījumu saistībā ar Iekārtu izskatīšanu saskaņā ar Latvijas Republikā spēkā esošajiem normatīvajiem aktiem un
ražotāja noteiktajiem garantijas nosacījumiem un Iekārtas garantijas apkalpošanu. Ja Klients pērk vairākas lietas, Klients piesaka un Dīleris
nodrošina prasījumu izskatīšanu par katru lietu atsevišķi. Ja Klienta prasījums ir pamatots, to nodrošina proporcionāli konstatētajam
Iekārtas nolietojumam un labumam, ko Klients guvis, lietojot Iekārtu.

3.2. Klients apņemas:

3.2.1 visā Līguma darbības laikā ievērot Līguma par LMT pakalpojumu "Nomaksa" noteikumus, kā arī ievērot Noteikumos minēto saistību apjomu,
tai skaitā savlaicīgi veikt Līgumā un Noteikumos paredzētos maksājumus;

3.2.2 līdz Iekārtas pirkuma maksas pilnīgai samaksai neatsavināt un neieķīlāt iegādāto Iekārtu;

3.2.3 nekavējoties samaksāt LMT Līgumā noteiktās Iekārtas pirkuma maksas nesamaksāto daļu, ja Līguma darbības termiņa laikā jebkādu
iemeslu dēļ tiek izbeigts Līgums un/vai Klients vēlas veikt Iekārtas, kas pielāgota darbam ar LMT SIM karti, atbloķēšanu no piesaistes LMT
tīklam.

3.3. LMT apņemas:

3.3.1. sagatavot un nosūtīt Klientam rēķinu par LMT sniegtajiem pakalpojumiem;

3.3.2. nodrošināt Noteikumos noteikto LMT saistību izpildi, tai skaitā sniegt Klientam informāciju par Pakalpojumu.

4. Līguma darbība

4.1. Līgums stājas spēkā ar tā trīspusējas parakstīšanas brīdi un ir spēkā līdz Līguma 1.lapaspusē norādītā Līguma darbības termiņa beigām.

4.2. Līgums tiek izbeigts pirms Līguma 1.lapaspusē norādītā Līguma darbības termiņa, ja Klients iesniedz LMT rakstisku iesniegumu par Līguma
izbeigšanu.

4.3. Ja Klients kavē LMT rēķinu apmaksu un/vai pārkāpj Līgumu un/vai Noteikumus, tai skaitā veic darbības, kas traucē vai kaitē LMT elektronisko
sakaru tīklam, LMT ir tiesības vienpusēji pirms Līguma darbības termiņa beigām izbeigt Līgumu.

4.4. Pēc Līguma izbeigšanas visas Klienta neizpildītās saistības pret LMT paliek spēkā līdz to pilnīgai izpildei.

5. Pārējie noteikumi

5.1. Jautājumus par LMT sniegto Pakalpojumu, kas nav atrunāti Līgumā, LMT un Klients risina Noteikumos un Latvijas Republikā spēkā esošajos
normatīvajos aktos noteiktajā kārtībā, savukārt jautājumus par Dīlera pārdoto Iekārtu, kas nav atrunāti Līgumā, Dīleris un Klients risina
Latvijas Republikā spēkā esošajos normatīvajos aktos noteiktajā kārtībā. Noteikumi ir Līguma neatņemama sastāvdaļa un tie ir piemērojami
un attiecināmi uz Līgumu visu Līguma darbības laiku, neatkarīgi no citu līgumattiecību statusa. Visas domstarpības, kas saistītas ar Līguma
izpildi, Līdzēji risina sarunu ceļā, bet gadījumā, ja vienošanos nav iespējams panākt, Latvijas Republikā spēkā esošajos normatīvajos aktos
noteiktajā kārtībā.

5.2. Klients ir informēts, ka Līguma ietvaros veiktā personas datu, t.sk. personas identificējošo kodu apstrāde un tehnoloģisko risinājumu
izmantošana tiek veikta, lai nodrošinātu Līgumā noteiktās saistības, tostarp Klienta pieteiktos prasījumus, kā arī izpildītu normatīvo aktu
prasības un Līdzēju leģitīmās intereses. Datu apstrāde un aizsardzība tiek nodrošināta saskaņā ar LMT un attiecīgi Dīlera privātuma politiku,
kas ir Līguma neatņemama sastāvdaļa.
5.3. Klients, parakstot Līgumu, apliecina, ka ir iepazinies ar Līguma par LMT pakalpojumu “Nomaksa” noteikumiem un Noteikumiem un apņemas
tos ievērot.
5.4. Līgums sastādīts latviešu valodā uz 2 (divām) lapaspusēm 2 (divos) eksemplāros ar vienādu juridisku spēku, pa 1 (vienam) eksemplāram
Klientam un LMT.
Apstiprināti 2018.gada jūlijā
